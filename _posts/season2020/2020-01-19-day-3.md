---
title: Poseidon - Legnano
date: 2020-01-19
description: Pareggio 5 - 5
image: /images/pre.jpg
season: 2020 
---
Il pagellone ignorante di Guido Ferrari

# #C Gianluca

Cos'è una laurea quando puoi scegliere di segnare il secondo goal della storia dei Poseidon? Beh si tratta del cap, quindi si prende tutto: laurea e goal, una sola cosa non gli basta. Si prende tutto quello che è suo come Genny Savastano con il mercato della bamba. 
Indubbiamente il Poseidon of the Match, non solo per la prestazione, ma anche per il fatto di non far trasparire l'hangover. 

## Voto: GENNY SAVASTANO

***
<br/><br/>

# #1 Umberto
 
Oramai i muratori milanesi hanno paura della concorrenza del portierone dei Poseidon; Umberto erige muri in porta con la rapidità di un gruppo di lavoratori cinesi sottopagati ma con la solidità di una tradizionale ditta di costruzioni bergamasca.
Probabilmente per spirito di cameratismo tra colleghi decide di dare la grande soddisfazione al portiere avversario di segnare probabilmente l' unico goal della sua carriera pallanuotistica. 
Tanto forte tra i pali, quanto misericordioso con gli avversari.

## Voto: MADRE TERESA DI CALCUTTA

***
<br/><br/>

# #2 Simone 

Da come avevamo lasciato Simo venerdì notte pensavamo di dover allertare le forze dell’ordine affinché lo rintracciassero il giorno dopo col drone tra le risaie intorno alla città, invece rincasa incolume (non vogliamo sapere come) e la domenica sera si presenta con non chalance alla partita.
Indipendentemente dai postumi, nuota senza risparmiarsi e si avvicina anche più di una volta al secondo goal della partita per la formazione meneghina non riuscendo però a sfondare la porta avversaria (mentre con quella di casa c’era quasi riuscito la notte prima… quasi). 

## Voto: PORTA A PORTA

***
<br/><br/>

# #3 Raffaele 

Cosa ci si può aspettare in partita dall’unico Poseidon che va in palestra durante le vacanze natalizie e che sceglie sempre la piadina alla bresaola al posto della abbondante lardo e rucola? Se avete risposto “un fisico vergognosamente (per noi altri) tirato a lucido, cazzimma e polmoni”, allora avete passato l’esame. Pare che durante un suo famoso discorso davanti a una platea di freschi neolaureati Steve Jobs abbia detto la famosa frase: “Mettete nei vostri progetti personali lo stesso impegno che mette Raffa nel fare le beduine” o forse era “Stay hungry, stay foolish.” Vabbè stessa cosa. 


## Voto: STEVE JOBS

***
<br/><br/>

# #5 Roberto 

Porta a casa l'abituale prestazione rocciosa, non molla un colpo e soprattutto il suo viso non fa trapelare fatica. 
La cosa che ci stupisce di più però non è la costanza di Robi sia in allenamento che in partita, bensì come faccia a convincere la sua ragazza a venire a vedere quasi tutte le partite dei Poseidon (e che partite, aggiungiamo) . Lui dice di essere un normale ingegnere gestionale, ma noi pensiamo lavori come negoziatore di ostaggi viste le sue grandi capacità di affabulazione. 

## Voto: HENRY KISSINGER

***
<br/><br/>

# #6 Alberto
 
Non sappiamo ancora se l’acceso dibattito su razzismo e immigrazione divampato questo gennaio sia dovuto al nuovo film di Checco Zalone o al carnato di Albe in rientro dalle vacanze natalizie; una cosa è certa però: il Decreto Sicurezza non lo ha fermato ai confini e si è fatto trovare più che pronto in vasca alla ripresa del campionato. A ‘sto giro non gioca come 5 ma scende in vasca come 3, ruolo che lo esalta particolarmente. Probabilmente i Poseidon hanno trovato il loro marcatore titolare, ma prima di esserne certi dobbiamo aspettare il permesso di soggiorno di Albe. Aspettiamo notizie dalla questura. 

## Voto: TOLO TOLO

***
<br/><br/>

# #7 Beda Rolandi

La prima visione di Beda appena entrati nella piscina di Legnano è quella di uomo distrutto dalla vita, spiaggiato sulle seggiole in plastica marchiate Algida; la seconda però è quella di un macino assassino che fa avanti e indietro in vasca avvicinandosi anche alla seconda rete stagionale. 
Insomma, con Beda la prima impressione ti fregherà sempre, un po’ come il primo approccio con un sandwich vegano: al primo morso sarai stranito, al secondo inizierai ad annuire compiaciuto e alla fine dirai che non ti aspettavi proprio che fosse così appagante (ovviamente non lo ricomprerai mai più perché lo hai appena pagato tipo 10 euro).  

## Voto: NATURASì

***
<br/><br/>

# #9 Dario 

Nel pre-partita si sbafa con noncuranza una merendina lercissima comprata al bar della piscina come un corriere al soldi del narcotraffico che ingoia il panetto in dogana per paura di farsi scoprire dalla gendarmeria. Inaspettatamente il suo fisico regge allo spuntino e gli permette di fare la classica gara da jolly in più posizioni. Volendo preservare la nostra tradizione dell’espulsione per uomo in sovrannumero (espulsione certificata marchio DOP Poseidon, diffidate dalle imitazioni) decide di entrare a caso in campo e farsi espellere. 

## Voto: PABLO ESCOBAR

***
<br/><br/>

# #10 Mauro Gallo

La sua presenza era in forte dubbio, ma ci grazia della sua presenza evitandoci di giocare in 11.
L'arbitro che lo aveva riconosciuto come Valentino Gallo c'è anche a 'sto giro, ma stavolta non si fa ingannare. Fa una partita di grande sforzo, entra ed esce non-stop dal campo quasi senza pausa, un po' come Vallanzasca fa col carcere. 

## Voto: VALLANZASCA

***
<br/><br/>

# #11 Guido

Entra per una manciata di minuti, viene sciroppato dal -4 avversario e decide sua sponte che la sua prestazione sia finita lì; ovviamente si becca una strigliata sesquipedale da Rupy che non si era accorta della cosa. È talmente stanco che non prova nemmeno a spiegare il malinteso; l’unica cosa che gli riesce è boccheggiare come una carpa sulla sabbia e srotolare la lingua tipo red carpet a un festival cinematografico. 
Ma giustamente ci si può domandare: se il fratello maggiore decide di entrare in campo totalmente a random, perché il fratello minore non dovrebbe decidere uscire dal campo totalmente a random? 

## Voto: UNA SERIE DI SFORTUNATI EVENTI 

***
<br/><br/>

# Jacopo

In partita nuota a tavoletta, ricopre più ruoli e si riconferma jolly. 
Le sue tecniche di trash talking superefficaci stile La Zanzara in allenamento vanno ancora migliorate in partita. A nostro avviso, siccome sta diventando padre ha deciso di mettere la testa a posto e non vuole dare il cattivo esempio al nascituro. 

## Voto: GIUSEPPE CRUCIANI

***
<br/><br/>

# #14 Mauro

La faccia del pres quando vede la squadra avversaria composta da aitanti giovani palestrati è la stessa di un suino che guarda un barbecue di peruviani con braciole e salsicce al Bosco in Città: sa che prima o poi toccherà a lui, ma non mollerà senza combattere.
Tira fuori probabilmente la prestazione più fisica di tutti i Poseidon, fortunatamente l'arbitro era occupato a segnare l'espulsione di Dario che a quanto pare ha creato un precedente giuridico pallanuotistico. 

## Voto: MAYWEATHER

***
<br/><br/>

# COACH/DIRIGENTE Antonia 

Non sappiamo se abbia fatto più fatica sabato ad alzarsi alle 11 del mattino prima dopo essere rincasata al canto del gallo (o quello della fattoria o Valentino Gallo, scegliete voi) o domenica ad abbandonare il mare della Liguria per venire con Rupy ad allenarci nella ridente Legnano per poi vederci prendere 19 pere. 
Non sappiamo da dove prenda l'energia per fare tutto e sembrare che non gli pesi; speriamo almeno sia energia rinnovabile. 

## Voto: TESLA

***
<br/><br/>

# COACH Roberta

Se all'inizio della sua carriera da allenatrice qualche vate le avesse detto che in una sola partita avrebbe visto i suoi giocatori venire espulsi a caso per entrate in campo non regolamentari, uscire dalla vasca al cambio campo (recidivi), buttare al macero ogni superiorità numerica, prendere due goal da centrocampo e invetarsi da soli le sostituzioni, avrebbe riso dicendo di smetterla di sparare cazzate. 
Beh, probabilmente doveva dare ascolto al suo interlocutore.

## Voto: NOSTRADAMUS

***
<br/><br/>
